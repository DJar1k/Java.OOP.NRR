Два  роки  минули  в  якійсь  духовній  порожнечі,  в  забуванні  рідної мови й поступовому переході на російську.

І от у новорічну ніч 1961 року я сидів самотою й думав: як же я так живу? До  чого йду? Яка  в мене мета?  І надумав писати  художню прозу. І  тут  же  народивсь  якийсь  роман  про  село.  І  я  почав  його  писати  російською  мовою.  Та  я  з  подивом  відчув, що  ніщо  в  мене  не  виходить. Український    матеріал  чинив шалений  опір  чужій  мові. У  моїй  пам’яті виринали  з  дитинства  українські,  полтавські  слова,  вирази,  а  за  ними вставали й люди, які  їх колись промовляли.

І тоді я кинувся писати по-українському, але виявилося, що я й своєю мовою не можу писати. Тоді я взявся за вивчення рідної української мови. Для  цього  я  вирішив  прочитати  якомога  більше  української  прози, виписуючи  слова, вислови  собі до  записника,  і виявилося, що в мене в бібліотеці немає жодної української книжки. «Кобзар» та «Прапороносці» О. Гончара лишилися на хуторі в батьків. І я пішов у бібліотеку, взяв М. Стельмаха й поринув у стихію його мови, його образів; потім перечитав «Прапороносців», потім ковтнув такої озонної мови з «Рідної сторони», «Дочки Стратіона»  та  «Кам’яного броду» В. Земляка, що мені й досі  та його мова пахне полем, лугом, квітами  і ще бозна-якими незбагненними чарами рідної Землі.